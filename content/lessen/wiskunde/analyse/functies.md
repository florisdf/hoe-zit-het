---
title: "Functies"
date: 2018-07-01T22:13:11+02:00
draft: false
tags: ["Functies", "Analyse"]
categories: ["wiskunde", "analyse", "3e middelbaar"]
---
Mijn eerste gevoelens toen ik over functies leerde in het middelbaar, waren 
nogal gemengd. Al bij al lukten de oefeningen wel goed, maar ik vroeg me 
voortdurend af waar zo een functie eigenlijk betekende. En waar het in godsnaam 
goed voor was buiten om wiskundelessen mee te vullen.

Achteraf bekeken besef ik dat het gemengde gevoel kwam van het feit dat een 
functie iets *abstracts* is [^1].

## Dank u, abstractie!
Wiskunde is abstract. En omdat het abstract is, kan je het voor heel veel 
dingen gebruiken.  Een voorbeeld van iets abstracts in de wiskunde zijn de 
getallen waar we in het eerste leerjaar mee leerden rekenen.

Er staan $3$ kikkers op jouw keukentafel. Er springt één kikker weg. Hoeveel 
kikkers blijven er over?

Inderdaad, $2$ want $3-1=2$. 

Er lopen $3$ mieren over de nagel van je linkse dikke teen. Met je rechtse 
dikke teen druk je er eentje plat.  Hoeveel mieren zijn er over?

Inderdaad, $2$ want $3-1=2$.

We gebruiken dezelfde berekening voor totaal andere situaties (kikkers op een 
keukentafel en mieren op een teennagel). Dat komt omdat we in ons hoofd alle 
details hebben weggegooid en enkel hebben behouden wat we nodig hadden: het 
aantal in het begin, $3$, en het aantal dat wegviel, $1$. We hebben dus 
*abstract* nagedacht.

De wiskunde toont ons hoe we met getallen moeten werken. We wisten dat we het 
aantal kikkers in het begin met het getal $3$ konden voorstellen en het aantal 
kikkers dat wegviel met het getal $1$. Het "wegvallen" zelf komt dan weer 
overeen met getallen aftrekken van elkaar. We kregen zo dat er na het 
wegspringen van $1$ kikker nog $3-1$ kikkers zouden overblijven. Wiskunde zegt 
dat $3-1=2$ en dus dat er nog $2$ kikkers zullen overblijven op de keukentafel.  
Voor de mieren kunnen we een gelijkaardige redenering volgen. Het is dus heel 
handig als we abstract nadenken omdat we dan veel problemen telkens met 
dezelfde redenering kunnen oplossen.

## Functies: abstracte wezens
Net zoals eenvoudige getallen, zijn functies abstract. Ze zijn een algemeen 
idee van iets wat in waanzinnig veel situaties voorkomt. Door het abstracte 
idee van functies in de wiskunde te bestuderen, kunnen we over al die 
verschillende situaties op dezelfde manier nadenken.

[^1]: Abstract (komt van het Latijn *abstrahere* --- weglaten) wilt zeggen dat 
  je details weglaat tot je enkel overhoudt "wat er echt toe doet". Een 
  "abstracte" voorstelling van een mens is bijvoorbeeld het stokmannetje dat je 
  als kleuter tekende.
